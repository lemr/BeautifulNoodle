<div>
 <div>
  <img src="http://img.ihned.cz/attachment.php/230/31813230/aotv35BCD7GIJMNPWbeghprx01SU29Rn/Semafor_cervena.jpg" />
 </div>
 <div>
  <div>
   Tagy
  </div>
  <div>
  </div>
 </div>
 <p>
  Technologická skupina Eltodo patrně brzy změní majitele. Informaci o chystaném prodeji získal týdeník Ekonom od důvěryhodných zdrojů z oblasti bankovnictví. Podle těchto zdrojů zájem o Eltodo k dnešnímu dni projevilo šest firem, mezi nimi i elektrárenská skupina ČEZ. Odhadovaná prodejní cena je na úrovni 1,5 až 2 miliard korun.
 </p>
 <p>
  Předseda představenstva firmy Libor Hájek, který s manželkou Zdeňkou Molnárovou Eltodo vlastnicky ovládá, informace týdeníku Ekonom v zásadě potvrdil.
 </p>
 <p>
  Nakonec v této věci poskytl i písemné vyjádření.
 </p>
 <p>
  &raquo;Vlastníci skupiny Eltodo v současné době jednají s několika významnými společnostmi o možném vstupu do skupiny. Cílem těchto jednání je zvýšit finanční sílu skupiny, potřebnou pro její další expanzi, včetně expanze zahraniční. Jakmile budou tato jednání ukončena, budeme o nich informovat,&laquo; napsal Libor Hájek.
 </p>
 <p>
  Firma ČEZ nezastírá, že nabídku na koupi firmy podala, údajně však už není aktuální.
 </p>
 <p>
  &raquo;Zhruba před rokem jsme se o to zajímali, nyní už ale ne,&laquo; tvrdí mluvčí skupiny Ladislav Kříž.
 </p>
 <p>
  Holding Eltodo se kromě jiného zabývá správou a údržbou veřejného osvětlení v desítkách českých měst a obcí, včetně Prahy.
  Velmi podstatnou součástí jeho byznysu tvoří technologie pro dopravní infrastrukturu &ndash; nejrůznější řídící, informační a parkovací systémy.
  Firma kromě jiného technologicky zabezpečovala výstavbu nejvýznamnějších českých tunelů, Strahovským v Praze počínaje, tunelem Klimkovice u Ostravy konče. Podílela se i na stavbách tunelů na Slovensku a v Turecku.
 </p>
 <p>
  Do skupiny patří i firma Vegacom, působící v oblasti komunikačních technologií.
 </p>
 <p>
  Jiří Pšenička , týdeník Ekonom
 </p>
</div>
<div>
 Odhadovaná prodejní cena za firmu, která se zabývá správou a údržbou veřejného osvětlení v desítkách českých měst včetně Prahy a dopravními systémy,  je na úrovni 1,5 až 2 miliard korun.
</div>